rigs kyi bu dag ’di lta ste dper na | skyes bu lha’i mig can la la źig gis | lha’i mig gis ’di
ltar kha dog ṅan ciṅ | ’di ltar dri ṅa ba’i padma kha ma bye źiṅ | ma gyes pa dag la bltas
te | de’i dbus na padma’i sñiṅ po la de bźin gśegs pa skyil mo kruṅ bcas śiṅ ’dug par
rig nas | de bźin gśegs pa’i gzugs blta bar ’dod de | de bźin gśegs pa’i gzugs de yaṅ dag
par sbyaṅ ba’i phyir | padma’i mdab ma kha dog ṅan ciṅ dri ṅa la | smad par ’os pa de dag
’byed ciṅ sel ba de bźin du | rigs kyi bu dag de bźin gśegs pas kyaṅ saṅs rgyas kyi mig gis
sems can thams cad de bźin gśegs pa’i sñiṅ por mthoṅ nas | sems can de dag gi ’dod chags
daṅ | źe sdaṅ daṅ | gti mug daṅ | sred pa daṅ | ma rig pa’i ñon moṅs pa’i sbubs dbye ba’i
phyir chos ston te | de sgrub pa’i de bźin gśegs pa rnams ni yaṅ dag pa ñid du gnas so ||

rigs kyi bu dag ’di ni chos rnams kyi chos ñid de | de bźin gśegs pa rnams byuṅ yaṅ ruṅ ma byuṅ
yaṅ ruṅ | sems can ’di dag ni rtag tu de bźin gśegs pa’i sñiṅ po yin na | rigs kyi bu
dag smad par ’os pa’i ñon moṅs pa’i sbubs rnams kyis yog pas | de dag gi ñon moṅs pa’i sbubs
gźig pa daṅ | de bźin gśegs pa’i ye śes kyaṅ yoṅs su sbyaṅ ba’i phyir | de bźin gśegs pa
dgra bcom pa yaṅ dag par rdzogs pa’i saṅs rgyas byaṅ chub sems dpa’ rnams la chos ston te
| bya ba ’di la yaṅ mos par byed do || de la byaṅ chub sems dpa’ sems dpa’ chen po chos
de dag la mṅon par brtson par gnas pa de dag gaṅ gi tshe | ñon moṅs pa daṅ | ñe ba’i ñon moṅs
pa thams cad las yoṅs su grol bar gyur pa de’i tshe | de bźin gśegs pa dgra bcom pa yaṅ
dag par rdzogs pa’i saṅs rgyas śes bya ba’i graṅs su ’gro ste | de bźin gśegs pa’i bya ba
thams cad kyaṅ byed do ||

de nas de’i tshe bcom ldan ’das kyis tshigs su bcad pa ’di dag bka’ stsal to ||

[1.1] ji ltar padma smad par ’os gyur pa || de’i mdab ma sbubs gyur ma gyes la ||de bźin gśegs
pa’i sñiṅ po ma gos te || mi ’ga’ la las lha yi mig gis mthoṅ ||[1.2] de ni de’i mdab ma
’byed pa na || dbus na rgyal ba’i lus ni mthoṅ gyur nas ||rgyal ba ñe ba’i ñon moṅs phyir
mi ’gyur || de ni ’jig rten kun tu rgyal bar ’gyur ||[1.3] de bźin ṅas kyaṅ srog chags thams
cad kyi || dkyil der gnas pa’i rgyal ba rnams kyi lus ||ji ltar smad ’os padma’i sbubs
’dra ba’i || ñon moṅs stoṅ phrag bye bas khebs pa mthoṅ ||[1.4] ṅa yaṅ de dag gi ni bsal
ba’i phyir || mkhas pa rnams la rtag tu chos ston te ||sems can ’di dag saṅs rgyas ’gyur
bya źes || rgyal ba’i phyir ni ñon moṅs rnam par sbyoṅ ||[1.5] ṅa yi saṅs rgyas mig ni de
’dra ste || de yis rgyal ba’i lus su gnas pa yi ||sems can ’di dag thams cad mthoṅ gyur te
|| de dag rnam par sbyaṅ phyir chos smra’o ||

