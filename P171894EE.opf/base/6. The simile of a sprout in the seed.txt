rigs kyi bu dag gźan yaṅ ’di lta ste | dper na | śiṅ a mra’i ’bras bu ’am | ’dzam bu’i ’bras
bu ’am | ta la’i ’bras bu ’am | spa’i ’bras bu yaṅ ruṅ ste | phyi śun gyi sbubs kyi naṅ na
|| myu gu’i sa bon chud mi za ba’i chos can yod pa gaṅ gis sa la btab na | śiṅ gi rgyal
po chen por ’gyur ro || rigs kyi bu dag de bźin du de bźin gśegs pa yaṅ ’jig rten na gnas
pa ’dod chags daṅ | źe sdaṅ daṅ | gti mug daṅ | sred pa daṅ | ma rig pa’i ñon moṅs pa’i phyi
śun gyi sbubs kyis kun tu dkris par mthoṅ ṅo ||

de la ’dod chags daṅ | źe sdaṅ daṅ | gti mug daṅ | sred pa daṅ | ma rig pa’i ñon moṅs pa’i sbubs
kyi naṅ na sñiṅ por gyur pa de bźin gśegs pa’i chos ñid de ni sems can źes bya ba’i miṅ
du chags so || de la gaṅ bsil bar gyur pa de ni mya ṅan las ’das pa ste | ma rig pa’i ñon
moṅs pa’i sbubs yoṅs su sbyaṅs pa’i phyir | sems can gyi khams kyi ye śes chen po’i tshogs
su gyur pa gaṅ yin pa de ni rñed pa’o || sems can gyi khams kyi ye śes chen po’i tshogs
dam pa de ni | de bźin gśegs pa ji lta ba de bźin du smra bar lha daṅ bcas pa’i ’jig rten
gyis mthoṅ nas | de bźin gśegs pa źes bya ba’i ’du śes su byed do || rigs kyi bu dag de
la de bźin gśegs pas de ltar mthoṅ nas | byaṅ chub sems dpa’ sems dpa’ chen po rnams la |
de bźin gśegs pa’i ye śes khoṅ du chud par bya ba’i phyir don de ñe bar ston to ||

de nas de’i tshe bcom ldan ’das kyis tshigs su bcad pa ’di dag bka’ stsal to ||

[6.1] ji ltar spa yi ’bras bu thams cad ni || naṅ na spa yi myu gu yod pa ste ||ta la daṅ ni
’dzam bu kun la’aṅ yod || naṅ na yod pa’i ’bras bu bskyed na skye ||[6.2] de bźin chos kyi
dbaṅ phyug ’dren pa yaṅ || sems can thams cad spa yi sa bon ’dra ||de kun naṅ na bde gśegs
lus yod par || zag med saṅs rgyas mig gi dam pas mthoṅ ||[6.3] sbubs bśig ma gyur de ni
sems can brjod || mi śes naṅ na gnas kyaṅ rlom sems med ||tiṅ ’dzin thob ste gnas nas rab
źi ste || de la g-yo ba ci yaṅ yod ma yin ||[6.4] dper na sdoṅ chen sa bon las byuṅ ltar
|| sems can ’di dag ji ltar ’tshaṅ rgya źiṅ ||lha daṅ bcas pa’i ’jig rten skyabs ’gyur źes
|| yoṅs su sbyaṅ ba’i don tu chos gtam smra ||

