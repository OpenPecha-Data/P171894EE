rdo rje’i blo gros rnam graṅs ’dis kyaṅ ’di ltar chos kyi rnam graṅs ’di ji ltar byaṅ chub sems
dpa’ sems dpa’ chen po rnams la thams cad mkhyen pa’i ye śes bsgrub par ’gyur ba’i gces
spras byed par rig par bya’o || rdo rje’i blo gros sṅon byuṅ ba ’das pa’i dus na | bskal
pa graṅs med pa śin tu rgyas pa | tshad med pa | bsam gyis mi khyab pa | mtshuṅs pa med pa
| brjod du med pa | de’i pha rol bas kyaṅ ches pha rol du gyur pa de’i tshe de’i dus na
| de bźin gśegs pa dgra bcom pa yaṅ dag par rdzogs pa’i saṅs rgyas rig pa daṅ źabs su ldan
pa | bde bar gśegs pa | ’jig rten mkhyen pa | skyes bu ’dul ba’i kha lo sgyur ba | bla na
med pa | lha daṅ mi rnams kyi ston pa | saṅs rgyas bcom ldan ’das rtag tu ’od zer gtoṅ źes
bya ba ’jig rten du byuṅ ṅo ||

rdo rje’i blo gros ci’i phyir de bźin gśegs pa de rtag tu ’od zer gtoṅ źes bya źe na | rdo rje’i
blo gros bcom ldan ’das de bźin gśegs pa rtag tu ’od zer gtoṅ de byaṅ chub sems dpar
gyur pa na || ma’i mṅal du źugs ma thag tu de ma’i mṅal na ’dug bźin du lus las ’od byuṅ ste
| śar phyogs su ’jig rten gyi khams ’bum phrag saṅs rgyas kyi źiṅ bcu’i rdul phra rab kyi
rdul sñed dag snaṅ bas rtag tu khyab par gyur to || de bźin du lho daṅ | nub daṅ | byaṅ
daṅ | śar lho daṅ | lho nub daṅ | nub byaṅ daṅ | byaṅ śar daṅ | ’og daṅ | steṅ gi phyogs
daṅ | phyogs bcu’i ’jig rten gyi khams ’bum phrag saṅs rgyas kyi źiṅ bcu’i rdul phra rab kyi
rdul sñed dag snaṅ bas rtag tu khyab par gyur te | byaṅ chub sems dpa’ de’i lus kyi ’od
dga’ bar ’gyur ba | sdug pa | mchog tu dga’ ba byed pa | mgu bar ’gyur bas ’jig rten gyi
khams ’bum phrag de sñed snaṅ bas rtag tu khyab par gyur to||

rdo rje’i blo gros byaṅ chub sems dpa’ ma’i mṅal na gnas pa de’i ’od kyis ’jig rten gyi khams
’bum de dag tu sems can gaṅ dag la reg par gyur pa de dag thams cad gzi brjid daṅ ldan pa
daṅ | kha dog daṅ ldan pa daṅ | dran pa daṅ ldan pa daṅ | blo gros daṅ ldan pa daṅ | rtogs
pa daṅ ldan pa daṅ | spobs pa daṅ ldan par gyur to || ’jig rten gyi khams ’bum de dag na
sems can gaṅ dag sems can dmyal ba daṅ | dud ’gro’i skye gnas daṅ | gśin rje’i ’jig rten
daṅ | lha ma yin rnams kyi naṅ du skyes par gyur pa de dag thams cad byaṅ chub sems dpa’
de’i ’od kyis reg pa tsam gyis raṅ gi ’gro ba dag nas śi ’phos te | lha daṅ mi rnams kyi naṅ
du skyes so || de dag reg pa tsam gyis bla na med pa yaṅ dag par rdzogs pa’i byaṅ chub
las phyir mi ldog par gyur to || yaṅ phyir mi ldog pa gaṅ dag la ’od des reg pa de dag reg
ma thag tu de dag thams cad mi skye ba’i chos la bzod pa thob par gyur to || yon tan lṅa
brgya pa’i le’u źes bya ba’i gzuṅs kyaṅ thob bo||

byaṅ chub sems dpa’ ma’i mṅal na gnas pa de’i lus kyi ’od kyis | ’jig rten gyi khams ’bum gaṅ
dag la reg par gyur pa de dag thams cad bai ðūrya las grub par yoṅs su gnas par gyur te
| gser gyi skud pas mig maṅs ris su bres par gyur la | mig maṅs ris thams cad nas kyaṅ rin
po che’i śiṅ ljon pa me tog daṅ | ’bras bu daṅ | dri daṅ | kha dog daṅ ldan pa rnams ’thon
par gyur to || rin po che’i śiṅ de dag rluṅ gis bskyod ciṅ rluṅ gis bsgul na | ’di lta ste
| saṅs rgyas kyi sgra daṅ | chos kyi sgra daṅ | dge ’dun gyi sgra daṅ | byaṅ chub sems
dpa’i sgra daṅ | byaṅ chub sems dpa’i stobs daṅ | dbaṅ po daṅ | byaṅ chub kyi yan lag daṅ
| rnam par thar pa daṅ | tiṅ ṅe ’dzin daṅ | sñoms par ’jug pa’i sgra sñan pa yid du ’oṅ ba
’di lta bu ’di dag byuṅ ṅo || rin po che’i śiṅ ljon pa’i sgra des kyaṅ ’jig rten gyi khams
’bum de dag thams cad na | sems can rnams dga’ ba daṅ | mchog tu dga’ ba thob nas gnas so
|| saṅs rgyas kyi źiṅ de dag thams cad na | yaṅ sems can dmyal ba daṅ | dud ’gro’i skye
gnas daṅ | gśin rje’i ’jig rten daṅ | lha ma yin gyi ris rnams med par gyur to || byaṅ chub
sems dpa’ ma’i mṅal na gnas pa de yaṅ sems can de dag thams cad la zla ba’i dkyil ’khor
bźin du snaṅ bar gyur to || mṅal na gnas pa ñid la ñin lan gsum mtshan lan gsum du thal mo
sbyar ba’i las byas so ||

rdo rje’i blo gros de ltar byaṅ chub sems dpa’ de btsas pa daṅ | mṅon par byuṅ ba daṅ | byaṅ
chub mṅon par rdzogs par saṅs rgyas kyi bar du byaṅ chub sems dpa’ de’i lus las ’od rtag
tu byuṅ bar gyur to || mṅon par rdzogs par saṅs rgyas nas kyaṅ bcom ldan ’das de’i lus las
’od rtag tu byuṅ bar gyur to || tshul de bźin du yoṅs su mya ṅan las ’da’ ba’i dus kyi bar
du bcom ldan ’das de’i lus kyi ’od de rtag tu byuṅ bar gyur to || de bźin gśegs pa de yoṅs
su mya ṅan las ’das te | riṅ bsrel mchod rten na gnas pa’i tshe yaṅ lus kyi ’od de rtag
tu byuṅ bar gyur te | rdo rje’i blo gros de’i phyir bcom ldan ’das de rtag tu ’od zer gtoṅ
źes bya bar | lha daṅ mi rnams kyis mtshan gsol to ||

rdo rje’i blo gros yaṅ bcom ldan ’das de bźin gśegs pa dgra bcom pa yaṅ dag par rdzogs pa’i
saṅs rgyas rtag tu ’od zer gtoṅ de daṅ po mṅon par rdzogs par saṅs rgyas pa’i bstan pa la
| byaṅ chub sems dpa’ ’od gzer mtha’ yas śes bya ba g-yog stoṅ daṅ ldan pa źig byuṅ ste |
rdo rje’i blo gros byaṅ chub sems dpa’ ’od zer mtha’ yas des | bcom ldan ’das de bźin gśegs
pa dgra bcom pa yaṅ dag par rdzogs pa’i saṅs rgyas rtag tu ’od gzer gtoṅ de la | de bźin
gśegs pa’i sñiṅ po’i chos kyi rnam graṅs ’di las brtsams te yoṅs su dris so ||

de nas bcom ldan ’das de bźin gśegs pa dgra bcom pa yaṅ dag par rdzogs pa’i saṅs rgyas rtag
tu ’od zer gtoṅ des | byaṅ chub sems dpa’ de dag rjes su gzuṅ ba daṅ | yoṅs su gzuṅ ba’i phyir
stan gcig la ’dug bźin du | bskal pa chen po lṅa brgyar de bźin gśegs pa’i sñiṅ po’i
chos kyi rnam graṅs ’di yaṅ dag par rab tu bśad de | des de bźin gśegs pa’i sñiṅ po’i chos
kyi rnam graṅs ’di tshig rnam par śes par bya bas | chos bsgrub pa daṅ | ṅes pa’i tshig daṅ
| dpe ’bum phrag du mas byaṅ chub sems dpa’ de dag la yaṅ dag par rab tu bśad pas phyogs
bcu rnams su saṅs rgyas kyi źiṅ bcu’i rdul phra rab kyi rdul sñed kyi ’jig rten gyi khams
su yaṅ tshegs chuṅ ṅus go bar gyur to ||

rdo rje’i blo gros de la byaṅ chub sems dpa’ gaṅ dag gis de bźin gśegs pa’i sñiṅ po’i chos kyi
rnam graṅs ’di tha na de bźin gśegs pa’i sñiṅ po źes bya ba’i miṅ thos pa de dag thams
cad mthar gyis dge ba’i rtsa ba yoṅs su smin nas | yon tan bkod pa de ’dra ba ñid du | bla
na med pa yaṅ dag par rdzogs pa’i byaṅ chub mṅon par rdzogs par saṅs rgyas te | byaṅ chub
sems dpa’ sems dpa’ chen po bźi ni ma gtogs so || rdo rje’i blo gros de’i tshe de’i dus na
| byaṅ chub sems dpa’ ’od zer mtha’ yas śes bya bar gyur pa de gźan źig yin pa sñam du khyod
sems na | de de ltar mi blta ste | rdo rje’i blo gros khyod ñid de’i tshe de’i dus na
| byaṅ chub sems dpa’ ’od zer mtha’ yas źes bya bar gyur to || bcom ldan ’das de’i bstan
pa la gaṅ dag da duṅ yaṅ bla na med pa yaṅ dag par rdzogs pa’i byaṅ chub mṅon par rdzogs par
saṅs ma rgyas pa’i byaṅ chub sems dpa’ bźi po de dag gaṅ źe na | ’di lta ste | byaṅ chub
sems dpa’ ’jam dpal daṅ | mthu chen thob daṅ | spyan ras gzigs dbaṅ phyug daṅ | rdo rje’i
blo gros khyod ñid de bźi pa’o || rdo rje’i blo gros de ltar de bźin gśegs pa’i sñiṅ po’i
chos kyi rnam graṅs ’di thos pa tsam gyis byaṅ chub sems dpa’ sems dpa’ chen po rnams la
| saṅs rgyas kyi ye śes sgrub pas don che ba yin no ||

de nas de’i tshe bcom ldan ’das kyis tshigs su bcad pa ’di dag bka’ stsal to ||

[11.1] ’das pa’i dus ni bskal pa mtha’ yas na || bcom ldan ’od zer gtoṅ źes bya ba byuṅ ||de’i
lus las ’di ’dra’i ’od byuṅ bas || źiṅ rnams bye ba stoṅ dag snaṅ bar gyur ||[11.2] rgyal
ba daṅ po mṅon rdzogs saṅs rgyas rig || byaṅ chub sems dpa’ ’od zer mtha’ yas kyis ||de
tshe bde gśegs rgyal dbaṅ de la źus || mdo ’di rtag tu yaṅ dag rab tu bśad ||[11.3] gaṅ gis
rgyal de’i bstan la mdo sde ’di || ’dren pa las ni mṅon sum thos gyur pa ||de kun myur
du byaṅ chub dam pa thob || byaṅ chub sems dpa’ bźi ni ma gtogs te ||[11.4] mthu chen thob
daṅ spyan ras gzigs dbaṅ phyug || byaṅ chub sems dpa’ ’jam dpal gsum pa ste ||rdo rje’i blo
gros khyod ñid bźi pa yin || de tshe de dag gis ni mdo ’di thos ||[11.5] byaṅ chub sems
dpa’ ’od zer mtha’ yas pa || de tshe gaṅ gis rgyal la źus byuṅ ste ||de’i dbaṅ byas bde gśegs
sras po ni || de tshe rdo rje’i blo gros khyod ñid yin ||[11.6] ṅa yaṅ sṅon ni spyad
pa spyod pa’i tshe || bde bar gśegs pa seṅge’i rgyal mtshan las ||mdo sde ’di yi miṅ ni thos
par gyur || gus par byas te thos nas thal mo sbyar ||[11.7] ṅa ni legs par byas pa’i las
de yis || byaṅ chub dam pa myur du thob par gyur ||de bas byaṅ chub sems dpa’ mkhas rnams
kyis || rtag tu mdo mchog ’di ni gzuṅ bar bya ||

