’di skad bdag gis thos pa dus gcig na | bcom ldan ’das mṅon par rdzogs par saṅs rgyas nas |
lo bcu bźes pa daṅ | śin tu tsha ba’i dus kyi tshe | rgyal po’i khab na | bya rgod kyi phuṅ
po’i ri la rin po che’i gdugs kyi khaṅ bzaṅs tsan dan gyi sñiṅ po’i khaṅ pa brtsegs pa na
| slob pa daṅ | mi slob pa’i ñan thos kyi dge sloṅ ’bum du tshaṅ ba’i dge sloṅ gi dge ’dun
chen po phal cher dgra bcom pa | zag pa zad pa | ñon moṅs pa med pa | dbaṅ daṅ ldan par
gyur pa | sems śin tu rnam par grol ba | śes rab śin tu rnam par grol ba | caṅ śes pa | glaṅ
po chen po | bya ba byas pa | byed pa byas pa | khur bor ba | bdag gi don rjes su thob
pa | srid par kun tu sbyor ba yoṅs su zad pa | yaṅ dag pa’i śes pas sems śin tu rnam par
grol ba | sems thams cad kyi dbaṅ gi dam pa’i pha rol tu son pa śa stag la |

’di lta ste | tshe daṅ ldan pa ’od sruṅ chen po daṅ | tshe daṅ ldan pa lteṅ rgyas ’od sruṅ daṅ
| tshe daṅ ldan pa chu bo ’od sruṅ daṅ | tshe daṅ ldan pa ga ya ’od sruṅ daṅ | tshe daṅ
ldan pa ka tya’i bu chen po daṅ | tshe daṅ ldan pa gsus po che daṅ | tshe daṅ ldan pa ba
ku la daṅ | tshe daṅ ldan pa nam gru daṅ | tshe daṅ ldan pa rab ’byor daṅ | tshe daṅ ldan
pa byams ma’i bu gaṅ po daṅ | tshe daṅ ldan pa ṅag dbaṅ daṅ | tshe daṅ ldan pa śā ri’i bu
daṅ | tshe daṅ ldan pa mo’u dgal gyi bu chen po daṅ | tshe daṅ ldan pa caṅ śes ko’u di ña
daṅ | tshe daṅ ldan pa ’char ka daṅ | tshe daṅ ldan pa sgra gcan zin daṅ | tshe daṅ ldan pa
dga’ bo daṅ | tshe daṅ ldan pa ñe dga’ daṅ | tshe daṅ ldan pa kun dga’ bo daṅ | de dag la
sogs pa dge sloṅ ’bum du tshaṅ ba daṅ thabs gcig tu bźugs so ||

byaṅ chub sems dpa’ sems dpa’ chen po saṅs rgyas kyi źiṅ tha dad pa nas ’dus pa | gaṅga’i kluṅ
drug cu’i bye ma sñed thams cad kyaṅ | skye ba gcig gis thogs pa | mṅon par śes pa chen
po daṅ | stobs daṅ | mi ’jigs pa thob pa | saṅs rgyas bye ba khrag khrig ’bum phrag maṅ po
la bsñen bkur byas pa | phyir mi ldog pa’i chos kyi ’khor lo rab tu bskor pa | gaṅ dag gi
miṅ thos pa tsam gyis ’jig rten gyi khams tshad med graṅs med pa’i sems can bla na med pa
yaṅ dag par rdzogs pa’i byaṅ chub las phyir mi ldog par ’gyur ba śa stag la |

’di lta ste | byaṅ chub sems dpa’ sems dpa’ chen po chos kyi blo gros daṅ | seṅge’i blo gros
daṅ | stag gi blo gros daṅ | don gyi blo gros daṅ | rin po che’i blo gros daṅ | rab mchog
blo gros daṅ | zla ’od daṅ | rin chen zla ’od daṅ | zla ba ña ba’i ’od daṅ | rnam par gnon
pa chen po daṅ | rnam par gnon pa dpag med daṅ | rnam par gnon pa mtha’ yas daṅ | ’jig rten
gsum rnam par gnon daṅ | mi g-yo ba’i gnas rnam par gnon daṅ | mthu chen thob daṅ | spyan
ras gzigs dbaṅ phyug daṅ | spos kyi glaṅ po daṅ | spos dga’ daṅ | spos dga’ ba’i dpal
daṅ | dpal gyi sñiṅ po daṅ | ñi ma’i sñiṅ po daṅ | tog daṅ | tog chen po daṅ | tog dri ma
med pa daṅ | rin chen mtha’ yas dbyu gu daṅ |

rin chen dbyu gu ’dor daṅ | rin chen dri med dbyu gu daṅ | mchog tu dga’ ba’i rgyal po daṅ |
rtag tu rab dga’ daṅ | lag na rin po che daṅ | nam mkha’i mdzod daṅ | ri bo daṅ | ri rab
daṅ | ri bo chen po daṅ | yon tan rin chen snaṅ daṅ | gzuṅs kyi dbaṅ phyug gi rgyal po daṅ
| sa ’dzin daṅ | sems can thams cad kyi nad sel daṅ | rab tu yid dga’ daṅ | yid skyo daṅ
| skyo med daṅ | ’od byed daṅ | tsan dan daṅ | g-yo ba zlog daṅ | dpag med mṅon bsgrags dbyaṅs
daṅ | byaṅ chub kun nas bslaṅ daṅ | mthoṅ ba don yod daṅ | chos thams cad la dbaṅ sgyur
ba daṅ | byaṅ chub sems dpa’ sems dpa’ chen po byams pa daṅ | ’jam dpal gźon nur gyur pa
daṅ | de dag la sogs pa byaṅ chub sems dpa’ sems dpa’ chen po gaṅga’i kluṅ drug cu’i bye
ma sñed daṅ yaṅ thabs gcig go ||

lha daṅ | klu daṅ | gnod sbyin daṅ | dri za daṅ | lha ma yin daṅ | nam mkha’ ldiṅ daṅ | mi ’am
ci daṅ | lto ’phye chen po daṅ | mi daṅ mi ma yin pa dpag tu med pa daṅ yaṅ thabs gcig
go || de nas bcom ldan ’das ’khor ’bum phrag du mas yoṅs su bskor ciṅ mdun gyis bltas te |
rgyal po daṅ | blon po chen po daṅ | tshoṅ dpon daṅ | khyim bdag daṅ | blon po daṅ | groṅ
rdal ba daṅ | yul gyi mi rnams kyis bsti staṅ du byas | bla mar byas | rim gror byas śiṅ
mchod do ||

de’i tshe bcom ldan ’das bśos gsol ba’i ’og tu tsan dan gyi sñiṅ po’i khaṅ pa brtsegs pa de
ñid du naṅ du yaṅ dag ’jog la źugs par gyur to || de nas saṅs rgyas kyi mthus | tsan dan gyi
sñiṅ po’i khaṅ pa brtsegs pa de las padma mdab ma bye ba khrag khrig phrag ’bum yod pa
| tshad śiṅ rta’i ’phaṅ lo tsam pa | kha dog daṅ ldan pa | kha ma bye ba bye ba khrag khrig
phrag ’bum byuṅ bar gyur te | de dag steṅ gi nam mkha’i bar snaṅ la mṅon par ’phags nas
| thams cad daṅ ldan pa’i saṅs rgyas kyi źiṅ ’di khebs par gyur te | ’di lta ste | dper na
| rin po che’i bla re bźin du kun tu gnas par gyur to || padma’i sñiṅ po re re la yaṅ de
bźin gśegs pa’i sku skyil mo kruṅ bcas te bźugs śiṅ | ’od zer ’bum dag rab tu ’gyed par kun
tu snaṅ la | padma de dag thams cad kyaṅ śin tu kha bye bar gyur to ||

de nas saṅs rgyas kyi byin gyi rlabs kyis | padma de dag gi mdab ma de dag thams cad kyaṅ mog
mog po daṅ | nog nog po daṅ | dri ṅa ba daṅ | smad par ’os pa daṅ | mṅon par dga’ bar ’gyur
ba ma yin par gyur to || ’on kyaṅ padma’i sñiṅ po de dag la | de bźin gśegs pa’i sku rnams
skyil mo kruṅ bcas te | bźugs śiṅ | ’od zer ’bum dag rab tu ’gyed par kun tu snaṅ ṅo
|| de bźin gśegs pa’i sku padma’i sñiṅ po la bźugs pa de dag gis kyaṅ thams cad daṅ ldan pa’i
saṅs rgyas kyi źiṅ ’di khyab par gyur te | de’i tshe saṅs rgyas kyi źiṅ ’di śin tu mdzes
par gyur to || de nas de’i tshe byaṅ chub sems dpa’i tshogs thams cad daṅ | ’khor bźi yaṅ
śin tu ṅo mtshar du gyur ciṅ dga’ bar gyur to ||

bcom ldan ’das kyi rdzu ’phrul mṅon par ’du mdzad pa de mthoṅ nas the tshom du gyur te | gaṅ
padma bye ba khrag khrig phrag ’bum ’di dag gi ’dab ma rnams ’di ltar kha dog ṅan ciṅ chu
ba rnams kyaṅ kha dog ṅan la smad pa’i ’os su gyur te | mṅon par dga’ bar ’gyur ba ma yin
pa daṅ | padma’i sñiṅ po de dag la yaṅ de bźin gśegs pa’i sku re re skyil mo kruṅ bcas te
bźugs śiṅ ’od zer ’bum dag rab tu ’gyed pas śin tu mdzes par kun tu snaṅ ba ’di’i rgyu ni
gaṅ yin | rkyen ni gaṅ yin sñam mo || de nas thams cad daṅ ldan pa’i byaṅ chub sems dpa’i
tshogs daṅ | ’khor bźi po the tshom du gyur pa rnams ’doṅ bar bya ba’i mtshan ma byas so
|| de’i tshe tsan dan gyi sñiṅ po’i khaṅ pa brtsegs pa der | byaṅ chub sems dpa’ sems dpa’
chen po rdo rje’i blo gros śes bya ba ’dus par gyur te ’dug go ||

de nas bcom ldan ’das kyis byaṅ chub sems dpa’ sems dpa’ chen po rdo rje’i blo gros la bka’
stsal pa | rigs kyi bu khyod kyis chos can gyi gtam las rtsoms te | de bźin gśegs pa dgra
bcom pa yaṅ dag par rdzogs pa’i saṅs rgyas la yoṅs su źu bar spobs par gyis śig || de nas
byaṅ chub sems dpa’ sems dpa’ chen po rdo rje’i blo gros | bcom ldan ’das kyis gnaṅ bas lha
daṅ | mi daṅ | lha ma yin daṅ bcas pa’i ’jig rten daṅ | byaṅ chub sems dpa’ thams cad daṅ
| ’khor bźi po dag gi the tshom gyi zug rṅu rig nas | bcom ldan ’das la ’di skad ces gsol
to || bcom ldan ’das ’jig rten gyi khams ’di thams cad padma kha dog ṅan ciṅ dri mi bda’
ba ’di lta bu bye ba khrag khrig phrag ’bum ’di dag gis khebs pa daṅ | de dag gi dbus na
yaṅ de bźin gśegs pa’i sku skyil mo kruṅ bcas śiṅ bźugs te | ’od zer ’bum dag rab tu ’gyed
par kun tu gda’ ba daṅ | de bźin gśegs pa’i sku de dag mthoṅ nas kyaṅ | srog chags bye ba
khrag khrig phrag ’bum thal mo sbyar te phyag ’tshal ba’i rgyu ni gaṅ lags | rkyen ni gaṅ
lags |

de nas de’i tshe byaṅ chub sems dpa’ rdo rje’i blo gros kyis tshigs su bcad pa ’di dag gsol
to ||

[0.1] saṅs rgyas stoṅ phrag bye ba mi g-yo bar || padma dag gi dbus na bźugs par ni ||khyod
kyis ’di ’dra’i rdzu ’phrul ston mdzad pa || bdag gis sṅan chad nam yaṅ ’di ma mthoṅ ||[0.2]
’od zer stoṅ rnams rab tu ’gyed mdzad ciṅ || saṅs rgyas źiṅ ’di thams cad khebs par mdzad
||ṅo mtshar chos kyi rnams la rol mdzad pa’i || ’dren pa rnams kyi bar chad ma mchis mdzes
||[0.3] mdab ma dag daṅ chu ba smad ’os la || kha dog ṅan pa’i padma rnams dbus der ||de
dag rin chen raṅ bźin ’drar bźugs pa || ci’i slad du rdzu ’phrul ’di dag sprul ||[0.4]
bdag gis saṅs rgyas gaṅga’i bye sñed mthoṅ || de yi rdzu ’phrul khyad ’phags bdag mthoṅ ste
||de riṅ gda’ ba’i rnam sprul ci ’dra ba || sṅon chad nam yaṅ ’di ’dra ’di ma mthoṅ ||[0.5]
rkaṅ gñis gtso bo lhas ni bstan du gsol || rgyu gaṅ rkyen gaṅ lags pa bśad du gsol ||’jig
rten don mdzad thugs brtse gsuṅ du gsol || lus can kun gyi the tshom dgum du gsol ||

de nas bcom ldan ’das kyis byaṅ chub sems dpa’ sems dpa’ chen po rdo rje’i blo gros la sogs
pa thams cad daṅ ldan pa’i byaṅ chub sems dpa’i tshogs la bka’ stsal pa | rigs kyi bu dag
de bźin gśegs pa’i sñiṅ po źes bya ba’i mdo śin tu rgyas pa yod de | de rab tu bstan pa’i
phyir | de bźin gśegs pas snaṅ ba’i mtshan ma ’di lta bu ’di byas so || de’i phyir legs par
rab tu ñon la yid la zuṅ śig daṅ bśad do || byaṅ chub sems dpa’ sems dpa’ chen po rdo rje’i
blo gros daṅ | thams cad daṅ ldan pa’i byaṅ chub sems dpa’i tshogs des | bcom ldan ’das
la legs so źes gsol te | bcom ldan ’das kyi ltar ñan pa daṅ | bcom ldan ’das kyis ’di skad
ces bka’ stsal to ||

rigs kyi bu dag ji ltar de bźin gśegs pas sprul pa’i padma kha dog ṅan pa | dri ṅa ba | smad
par ’os pa | mṅon par dga’ bar ’gyur ba ma yin pa ’di dag daṅ | de bźin gśegs pa’i gzugs
mdzes pa | gzugs bzaṅ ba | blta na sdug pa dag padma’i sñiṅ po ’di dag la skyil mo kruṅ bcas
śiṅ ’khod de | ’od zer ’bum dag rab tu ’gyed ciṅ ’khod pa de dag kyaṅ rig nas | lha daṅ
mi rnams phyag ’tshal źiṅ | mchod pa’i las kyaṅ byed pa de bźin du | rigs kyi bu dag de bźin
gśegs pa dgra bcom pa yaṅ dag par rdzogs pa’i saṅs rgyas kyis kyaṅ | raṅ gi śes rab daṅ
| ye śes daṅ | de bźin gśegs pa’i mig gis sems can srog chags su gyur pa | ’dod chags daṅ
| źe sdaṅ daṅ | gti mug daṅ | sred pa daṅ | ma rig pa’i ñon moṅs pa bye ba phrag ’bum gyi
sbubs su gyur pa thams cad daṅ |rigs kyi bu dag sems can ñon moṅs pa’i sbubs su gyur pa
de dag gi naṅ na | ṅa ’dra bar ye śes daṅ ldan pa | mig daṅ ldan pa’i de bźin gśegs pa maṅ
po ’khod ciṅ skyil mo kruṅ bcas nas | mi g-yo bar ’khod pa mthoṅ ste | ñon moṅs pa thams
cad kyis ñon moṅs pa can du gyur pa de dag gi naṅ na | de bźin gśegs pa’i chos ñid mi g-yo
źiṅ | srid pa’i ’gro ba thams cad kyis ma gos pa dag mthoṅ nas | de bźin gśegs pa de dag
ni ṅa daṅ ’dra’o źes smra’o || rigs kyi bu dag de bźin gśegs pa’i mig ni de ltar mdzes pa
yin te | de bźin gśegs pa’i mig des sems can thams cad de bźin gśegs pa’i sñiṅ por mthoṅ ṅo
||

