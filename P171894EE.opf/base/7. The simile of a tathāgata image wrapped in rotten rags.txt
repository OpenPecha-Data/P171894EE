rigs kyi bu dag gźan yaṅ ’di lta ste dper na | skyes bu dbul po źig la | de bźin gśegs pa’i
gzugs rin po che sna bdun las byas pa || lag mthil tsam źig yod la | de nas skyes bu dbul
po des | de bźin gśegs pa’i gzugs de khyer te | ’brog dgon pa las śin tu ’da’ bar ’dod par
gyur nas || ci nas kyaṅ de gźan gyis mi tshor źiṅ | rkun pos mi khyer bar bya ba’i phyir
| des de ras rul pa dri mi źim pa’i dum bu du mas dkris te | de nas skyes bu de ’brog dgon
pa de ñid du ñes pa gaṅ gis kyaṅ ’chi ba’i dus byas par ma gyur la | de’i de bźin gśegs pa’i
gzugs rin po che las byas pa | ras rul pa’i dum bus dkris pa yaṅ rdog lam de na ’phyan
ciṅ ’dug pa daṅ | ’dron po rnams kyis ma śes nas | ’goms śiṅ ’goms śiṅ doṅ la || ras rul
pa dri mi źim pa’i dum bu’i thum bu kun tu ’dril ba ’di gaṅ nas rluṅ gis bdas śes smad pa’i
dṅos por yaṅ ston pa daṅ | ’brog na gnas pa’i lhas lha’i mig gis rnam par bltas nas | mi
gźan dag cig la bstan te | kye skyes bu dag ras kyi dum bu’i thum bu ’di’i naṅ na | de bźin
gśegs pa’i gzugs rin po che las byas pa | ’jig rten thams cad kyis phyag bya bar ’os pa
yod kyis phye śig ces bsgo’o ||

rigs kyi bu dag de bźin du de bźin gśegs pa yaṅ sems can thams cad ñon moṅs pa’i dkri bas dkris
te | smad pa’i ’os su gyur ciṅ | yun riṅ por ’khor ba’i ’brog dgon pa na kun tu ’khyam
par mthoṅ ste | rigs kyi bu dag tha na dud ’gro’i skye gnas su soṅ ba rnams kyaṅ ruṅ ste
| sems can ñon moṅs pa sna tshogs kyi dkri bas dkris par gyur pa rnams kyi naṅ na yaṅ de bźin
gśegs pa’i lus ṅa ci ’dra ba yod pa mthoṅ ṅo || rigs kyi bu dag de la de bźin gśegs pa
ni | ji ltar de bźin gśegs pa’i ye śes mthoṅ ba | ñe ba’i ñon moṅs pa daṅ bral źiṅ | yoṅs
su dag par gyur la | ji ltar da ltar ṅa bźin du ’jig rten thams cad kyis phyag bya ba’i ’os
su ’gyur sñam nas | ñon moṅs pa’i dkri bas dkris pa las thar bar bya ba’i phyir | byaṅ
chub sems dpa’ thams cad la chos ston to ||

de nas de’i tshe bcom ldan ’das kyis tshigs su bcad pa ’di dag bka’ stsal to ||

[7.1] ji ltar dri ṅa smad par ’os rnams kyis || yoṅs su dkris pa bde bar gśegs kyi gzugs ||rin
chen byas pa ras dum dkris pa de || lam gyi bar na bor te ’khyam gyur pa ||[7.2] lha yi
mig gis de ni mthoṅ nas su || lha des gźan źig la ni rab smras pa ||’di na de bźin gśegs
pa rin chen yod || ras dum thum bu ’di ni myur du phye ||[7.3] de bźin ṅa yi lha mig ’di ’dra
ba || des ni sems can ’di dag thams cad kyaṅ ||ñon moṅs dkri bas dkris nas rab sdug bsṅal
|| ’khor ba’i sdug bsṅal gyis ni rtag gtses mthoṅ ||[7.4] ṅas ni ñon moṅs dkris pa’i naṅ
dag na || rgyal ba’i sku ni mñam par bźag gyur la ||de ni g-yo ba med ciṅ mi ’gyur yaṅ
|| de yoṅs thar byed gaṅ yaṅ med par mthoṅ ||[7.5] ṅas mthoṅ de nas skul ma btab pa ni ||
byaṅ chub mchog tu gaṅ dag źugs pa ñon ||de ltar sems can chos ñid ’di ’drar rtag || ’di na
yoṅs su dkris pa’i rgyal ba bźugs ||[7.6] bde bar gśegs kyi ye śes yoṅs bkrol nas || gaṅ
tshe ñon moṅs thams cad rab źi ba ||de tshe ’di ni saṅs rgyas miṅ thob ste || lha daṅ mi
rnams sems ni rab tu dga’||

