rigs kyi bu dag gźan yaṅ ’di lta ste dper na | spra tshil las rta’i gzugs sam | glaṅ po che’i
gzugs sam | bud med kyi gzugs sam | skyes pa’i gzugs dag cig byas te | ’jim pa’i naṅ du
bcug nas g-yogs la bźu ste | zags par byas la gser bźu ste | źu bar gyur pas bkaṅ na | rim
gyis graṅs par gyur nas | mñam par gnas par gyur pa’i gzugs de dag thams cad phyi rol gyi
’jim pa gnag ciṅ kha dog mi sdug kyaṅ | naṅ gi rnams ni gser las byas pa dag go || de nas
mgar ba ’am | mgar ba’i slob ma źig gis | de las gzugs gaṅ daṅ gaṅ dag graṅs par gyur par
mthoṅ ba de daṅ de dag gi phyi rol gyi ’jim pa tho bas bkogs na | de nas skad cig de la naṅ
na gser las byas pa’i gzugs yod pa dag yoṅs su dag par ’gyur ro ||

rigs kyi bu dag de bźin du de bźin gśegs pa yaṅ | de bźin gśegs pa’i mig gis sems can thams
cad ’jim pa’i gzugs lta bu yin la | phyi rol gyi ñon moṅs pa daṅ | ñe ba’i ñon moṅs pa’i sbubs
kyi naṅ gi sbu gu saṅs rgyas kyi chos kyis gaṅ ste | zag pa med pa’i ye śes rin po che’i
naṅ na | de bźin gśegs pa mdzes par ’dug par mthoṅ ṅo || rigs kyi bu dag de la de bźin
gśegs pas sems can thams cad de ltar mthoṅ nas | byaṅ chub sems dpa’i naṅ du soṅ ste ’di
lta bu’i chos kyi rnam graṅs ’di dag yaṅ dag par rab tu ston to || de la byaṅ chub sems dpa’
sems dpa’ chen po gaṅ dag źi źiṅ bsil bar gyur pa de dag gi de bźin gśegs pa’i ye śes rin
po che yoṅs su sbyaṅ ba’i phyir | de bźin gśegs pa chos kyi rdo rje’i tho bas phyi rol
gyi ñon moṅs pa thams cad ’gogs so || rigs kyi bu dag mgar ba źes bya ba de ni de bźin gśegs
pa’i tshig bla dags so || rigs kyi bu dag de bźin gśegs pa dgra bcom pa yaṅ dag par rdzogs
pa’i saṅs rgyas kyis | saṅs rgyas kyi mig gis sems can thams cad de ltar mthoṅ nas | ñon
moṅs pa de dag las thar par byas te | saṅs rgyas kyi ye śes la rab tu dgod pa’i phyir chos
ston to ||

de nas de’i tshe bcom ldan ’das kyis tshigs su bcad pa ’di dag bka’ stsal to ||

[9.1] ji ltar gzugs ni phyi rol ’jim bas g-yogs || naṅ ni sbu gu yod ciṅ gsog yin pa ||rin chen
bźus pas rab tu bkaṅ na ni || brgya stoṅ phrag ni maṅ por ’gyur ba yin ||[9.2] mgar bas
śin tu graṅs par gyur śes nas || ’di ltar rin chen las ni byas pa ’di ||rnam dag gzugs ’gyur
las gaṅ bya sñam ste || gzugs la g-yogs pa’i ’jim pa ’gogs par byed ||[9.3] de bźin ṅas
ni sems can thams cad kyaṅ || gser gzugs ’jim pas g-yogs pa ’dra ba ste ||phyi rol śun
pa ñon moṅs sbubs yin la || naṅ na saṅs rgyas ye śes yod par mthoṅ ||[9.4] de la byaṅ chub
sems dpa’ gaṅ dag ni || źi źiṅ śin tu bsil bar gyur pa dag ||gaṅ gis de dag ñon moṅs ma lus
’byin || chos kyi lag chas de la ’gogs par byed ||[9.5] rin chen gzugs ni blta na sdug
pa ltar || rgyal sras gaṅ źig ’dir ni dag gyur pa ||stobs bcu dag gis lus rnams yoṅs gaṅ ste
|| lhar bcas ’jig rten ’di na mchod par ’gyur ||[9.6] ṅas ni srog chags thams cad de ltar
mthoṅ || byaṅ chub sems dpa’ ’aṅ ṅas ni de ltar mthoṅ ||de ltar dag pa bde bar gśegs ’gyur
te || bde gśegs dag ni saṅs rgyas tshul ston to ||

