rigs kyi bu dag gźan yaṅ ’di lta ste dper na | rul pa daṅ | ñal ñil gyi gnas bśaṅ gci dri mi
źim pas kun tu gaṅ ba źig tu | mi gźan gseb lam nas soṅ ba źig gi gser gyi gar bu zlum po
źig lhuṅ bar gyur la | bśaṅ gci dri ṅa bas kun tu gaṅ ba | rul pa daṅ | ñal ñil gyi gnas
der mi gtsaṅ ba gźan daṅ gźan dag gis mnan pas | bltar mi snaṅ bar gyur ciṅ der de lo bcu
’am | ñi śu ’am | sum cu ’am | bźi bcu ’am | lṅa bcu ’am | lo brgya ’am | lo stoṅ du mi gtsaṅ
bas chud mi za ba’i chos can de sems can gaṅ la yaṅ phan pa mi byed do ||

rigs kyi bu dag de nas lhas lha’i mig gis gser gyi gar bu zlum po de la bltas nas | mi źig la
kye mi khyod soṅ la ’di na | rin po che’i mchog gser rul pa daṅ | ñal ñil gyi rnam pas non
pa de byi dor gyis la gser gyis gser gyi bya ba gyis śig ces bsgo na rigs kyi bu dag rul
pa daṅ | ñal ñil gyi rnam pa źes bya ba de ni ñon moṅs pa rnam pa sna tshogs kyi tshig bla
dags so || gser gyi gar bu źes bya ba de ni chud mi za ba’i chos can gyi tshig bla dags
so || lhas lha’i mig ces bya ba de ni | de bźin gśegs pa dgra bcom pa yaṅ dag par rdzogs
pa’i saṅs rgyas kyi tshig bla dags so || rigs kyi bu dag de ltar de bźin gśegs pa dgra bcom
pa yaṅ dag par rdzogs pa’i saṅs rgyas kyaṅ | sems can thams cad la de bźin gśegs pa’i chos
ñid chud mi za ba yod pa’i ñon moṅs pa rul pa daṅ | ’dam rdzab lta bu rnams bsal ba’i phyir
| sems can rnams la chos ston to ||

de nas de’i tshe bcom ldan ’das kyis tshigs su bcad pa ’di dag bka’ stsal to ||

[4.1] ji ltar mi yi gser gyi gar bu ni || ñal ñil rnam pa’i naṅ du lhuṅ gyur la ||der de lo
ni mi ñuṅ ba źig tu || de ltar gnas kyaṅ mi ’jig chos can no ||[4.2] lha yis lha yi mig gis
de mthoṅ nas || rnam par sbyaṅ phyir gźan la smras pa ni ||’di na rin chen mchog gi gser
yod pa || rnam par sbyoṅs la des ni bya ba gyis ||[4.3] de bźin ṅas ni sems can thams cad
kyaṅ || ñon moṅs rnams kyis yun riṅ rtag non mthoṅ ||de dag gi ni blo bur ñon moṅs śes ||
raṅ bźin sbyaṅ phyir thabs kyis chos ston to ||

