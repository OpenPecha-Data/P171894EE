rigs kyi bu dag gźan yaṅ ’di lta ste dper na | bud med mgon med par gyur pa | mdog ṅan pa |
dri mi źim pa | smad par ’os pa | ’jigs su ruṅ ba | blta na mi sdug pa | ’dre mo ’dra ba źig
mgon med pa’i khaṅ par źugs nas gnas so || de der gnas pa daṅ sbrum mar gyur te | gaṅ gis
gdon mi za bar ’khor los sgyur ba’i rgyal srid byed par ’gyur ba’i sems can de ’dra ba
źig de’i mṅal du źugs kyaṅ | bud med de mṅal na ’dug pa’i sems can de la bdag gi mṅal du źugs
pa’i sems can ’di ci ’dra ba źig sñam du yaṅ yid la mi byed | bdag gi mṅal du źugs sam
| ma źugs sñam pa yaṅ de de na yid la mi byed kyi | gźan du na de dbul ba’i sems daṅ | źum
pa daṅ | dman pa daṅ | kho ru chuṅ ba sñam pa’i sems rjes su sems śiṅ | mdog ṅan pa daṅ
| dri mi źim pa ñid kyis mgon med pa’i khaṅ pa na gnas te | dus ’da’ bar byed do ||

rigs kyi bu dag de bźin du sems can thams cad kyaṅ mgon med par gyur ciṅ | ’khor ba’i sdug bsṅal
gyis gtses par gyur la | srid par skye ba’i gnas mgon med pa’i khaṅ pa na gnas so ||
de nas sems can rnams la de bźin gśegs pa’i rigs źugs te | khoṅ na yod kyaṅ sems can de dag
gis khoṅ du ma chud do || rigs kyi bu dag de la de bźin gśegs pa ni sems can dag bdag ñid
la khyad du mi gsad par bya ba’i phyir | rigs kyi bu dag khyed bdag ñid sro śi bar ma byed
par khyed brtson ’grus brtan par gyis śig daṅ | khyed la de bźin gśegs pa źugs pa yod pa
dus śig na ’byuṅ bar ’gyur te | khyed byaṅ chub sems dpa’ źes bya ba’i graṅs su ’gro bar
’gyur gyi | sems can źes bya bar ni ma yin no || der yaṅ saṅs rgyas śes bya ba’i graṅs su
’gro’i | byaṅ chub sems dpa’ źes bya bar ni ma yin no źes chos ston to ||

de nas de’i tshe bcom ldan ’das kyis tshigs su bcad pa ’di dag bka’ stsal to ||

[8.1] ji ltar bud med mgon med gyur pa źig || kha dog ṅan ciṅ gzugs ni mi sdug la ||byis pa
yin te mgon med khaṅ par gnas || re śig dus na de ni der sbrum gyur ||[8.2] de yi mṅal du
gaṅ źig ṅes par ni || ’khor los sgyur ba’i rgyal po che ba ñid ||rin chen rnams kyis ’phags
pa gliṅ bźi yi || bdag po byed par ’gyur ba de ’dra źugs ||[8.3] bud med byis pa de ni ’di
lta bur || mṅal du źugs sam ma źugs mi śes la ||mgon med khaṅ pa na ni gnas byed de ||
dbul ba sñam du sems śiṅ dus ’da’ byed ||[8.4] de bźin ṅas ni sems can thams cad kyaṅ || mgon
med gyur la sdug bsṅal chos kyis ñen ||khams gsum pa yi bde ba chuṅ la gnas || naṅ na
chos ñid mṅal ’dra yod par mthoṅ ||[8.5] de ’dra mthoṅ nas byaṅ chub sems dpa’ la || ’jig
rten phan par byed pa mṅal gnas na ||sems can kun gyis chos ñid ma śes kyis || bdag dman ’du
śes ma skyed cig ces bstan ||[8.6] khyed cag brtson ’grus brtsam pa brtan gyis daṅ || raṅ
lus riṅ por mi thogs rgyal bar ’gyur ||dus źig byaṅ chub sñiṅ po thob gyur nas || srog
chags stoṅ phrag bye ba grol byed ’gyur ||

